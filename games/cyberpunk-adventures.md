# Wadget Eye Games cyberpunk kalandok

A Wadget Eye Games kiadó neve ismerős lehet a kalandjátékok kedvelőinek. A **Blackwell** sorozattal robbantak be a köztudatba, ami egy misztikus, nyomozós kalandjáték sorozat volt, megkapó, retro stílusú grafikával, és a klasszikus point and click kalandjátékok hagyományait vitte tovább. Azóta egyre több hasonlóan retro stílusú, a klasszikusokra hajazó kalandjátékot adnak ki, ám ezek közt van néhány játék, amelyekben a grafikai stíluson kívül más hasonlóság is van: a cyberpunk tematika. A sort a **Gemini Rue**, egy sötét hangulatú sci-fi kezdte, amit a **Resonance** követett egy ütős összeesküvés sztorival, majd az egészen egyedi **Primordia** folytatta a sort különös, robotok által lakott világával, és legutóbb a **Technobabylon**, ami talán a "legklasszikusabb" cyberpunk a négy közül. A négy játéknak sztori szinten semmi köze egymáshoz, de mindegyik játék teljesen más oldaláról közelíti meg ugyanazt a tematikát (épp emiatt én magamban egy tetralógiának tekintem őket), ezért úgy gondoltam, érdemes őket együtt bemutatni.


## Gemini Rue

![Gemini Rue header][gemini-logo]

A *Gemini Rue* a cyberpunk film noir-szerű, borongós hangulatát ragadta meg mesterien. Az állandóan zuhogó esőben (film noir-ban ez alap) a kalandjaink koszos sikátorokba és elhagyatott raktárakba vezetnek, a sötét utcákat csak néhol világítja meg a sápadt neonfény, és még a steril "kutatóintézet" megnyugatónak szánt fehér falai is inkább klasztrofób hatást keltenek. A történet során két karaktert irányítunk. Azriel Odin egy ballonkabátos, megkeseredett, kiégett ex-bérgyilkos, aki az eltűnt testvérét keresi. A másik szereplő "Delta-Six", akinek törölték az emlékeit egy incidens során, és most egy rehabilitációs klinikán bezárva tengeti napjait. A karaktereket felváltva kell irányítani a játék folyamán, ez pedig érdekes kettősséget hoz a játékmenetbe. A szokásos point and click kalandjátékoktól eltérően a Gemini Rue-t néhol akciójelenetek is tarkítják.

A játék vitathatatlanul legerősebb oldala a történet, a két karakter sorsa egészen különleges módon fonódik össze, és csak a legvégén lesz teljesen világos, hogy mi történt valójában. Épp ezért spoilerezni nem akarok, legyen elég annyi, hogy megéri végigjátszani a játékot miatta. A két sztoriszál mesterien egészíti ki egymást, és egészen meglepő összefüggések körvonalazódnak, persze csak apránként. Amint az egyik titokzatos esemény hátterére fényt derítünk, azonnal a helyébe lép egy másik, még furcsább talány. A fejtörők szerencsére nem frusztrálóak, nem kell pixel vadászatra vagy logikátlan rejtvények megoldására pazarolnunk az időnket, ezért a Gemini Rue-t bártan tudom ajánlani a kalandjátékokkal csak most ismerkedőknek is.

Minderre csak rátesz egy lapáttal a játék különleges atmoszférája. A környezet hanghatásai jól átadják a nyomasztó hangulatot, a lassú jazz és zongora betétek pedig csak elmélyítik a hatást. Mindent egybevéve tehát egy igen kellemes darabbal van dolgunk, ami kellemes szórakozást kínál a kalandjátékok kezdőinek és veteránjainak egyaránt.

[![Gemini Rue trailer video][gemini-yt-image]][gemini-video]


## Resonance

![Resonance header][resonance-logo]

A *Resonance* már sokkal "jelenszagúbb" világban játszódik. A cselekmény középpontjában egy tömegpusztító fegyvernek is használható találmány áll, amely természetesen megmentheti, vagy akár el is pusztíthatja az emberiséget. Mint a legtöbb hasonló játék esetében, a sztori itt is egy gyilkossággal kezdődik: különös körülmények között meghal a találmány feltalálója. A történetben négy szereplő, a halott fizikus kollégája, a lánya, egy tipikus "vén róka" zsaru, és egy oknyomozó hacker áll össze, hogy fényt derítsenek az igazságra.

Bár a fejtörők nem fognak túl sok kihívással szolgálni még egy kezdő játékosnak sem, de a játék készítői egy érdekes újítást vittek bele a játékmenetbe. A szereplőink emlékeit úgy használhatjuk, mint egy inventory-t. A hosszú távú memóriánkban fontosabb események, vagy felfedezések kerülnek, amelyeket felhasználva a megfelelő helyen (pl. egy beszélgetés folyamán) előre juthatunk. A rövid távú memória is rendelkezésre áll, ide mi magunk rakhatjuk el a helyszíneken fellelhető tárgyakat, helyeket, hogy később "használhassuk" őket. Ezen kívül a négy karakter között gyakran egymástól függetlenül tudunk váltogatni, sőt néhol csak úgy lehet továbbjutni, hogy a megfelelő szereplő megfelelő képességét használjuk váltogatva közöttük. Sajnos a fejtörők azonban még ezzel együtt sem tartoznak a játék erősségei közé.

Sok kritika érte a játékot ezen kívül is, a történetben például sok helyen találkozhatunk logikátlanságokkal, meg nem magyarázott anomáliákkal, és a karakterek motivációi is ködösek sokszor. Nekem ennek ellenére tetszett a játék, a készítők jó pár innovatív ötlettel dobták fel a szokványos point and click kalandjátékokhoz képest, a hangulat is a helyén van, megkaptuk a már megszokott retro stílusú grafikát, és a történet végkimenetele is kifejezetten tetszett.

[![Resonance trailer video][resonance-yt-image]][resonance-video]


## Primordia

![Primordia header][primordia-logo]

A *Primordia* az eddigiektől teljesen eltérő díszletek közt játszódik, főként ennek köszönheti egyedi hangulatát. A játék egy poszthumán, robotok által uralt és lakott civilizációba kalauzol. A főhőst, Horatio Nullbuiltet az kényszeríti egy kalandos utazásra, hogy ellopják tőle az energiaforrását, ami egy robotnak az életet jelenti. Nincs más választása, mint társával, Crispinnel elindulni Metropolba, "az üveg és fény" városába.

A Primordia grafikája a már megszokott retro vonalat képviseli, ám az egyedi hangulathoz sikerült egyedi látványvilágot is kölcsönözni, ráadásul a karakterek (főleg a főhős) megjelenése kidolgozottabb az eddig megszokottnál. A játék zenéje is külön említést érdemel, bár sokaknak fel sem tűnik az aláfestésként szolgáló minimal ambient, nekem különösen tetszett. A párbeszédek is jól lettek megírva, a néhol igen mély és elgondolkodtató dialógusok feszültségét a lebegő robotsegéd poénjai oldják hathatósan - bár ez utóbbi néhol kicsit fárasztó. A fejtörőkről sajnos már nem tudok ennyi jót elmondani, a készítők több ponton beleestek abba a hibába, hogy pixel vadászatra, vagy logikátlan tárgyhasználatra van szükség a továbbhaladáshoz.

A fejtörők sarkallatos pontjai minden kalandjátéknak, de az ebbéli hibákért bőségesen kárpótol a történet, bár a pörgős, fordulatos sztorikhoz szokott játékosoknak csalódást okozhat. A Primordia története a megszokott kalandjátékok történetéhez képest olyan, mint egy régivágású, klasszikus sci-fi egy mai hollywood-i filmhez képest: lassan indul, lassan halad, de annál mélyebb, elgondolkodtatóbb. A Wadget Eye játékai közt ez az első, amely vallásfilozófiai témákat feszeget, ebben a robot-civilizációban ugyanis új értelmet nyer a Humanizmus: a robotok vallását értik ez alatt, aminek lényege, hogy az Embert, mint Teremtőt dicsőítik. Azt hiszem egyértelmű, hogy a játék szimbólumrendszerében mi mit hivatott jelképezni. Ahogy egy jövőben játszódó történet is tulajdonképpen a jelenről, úgy egy robotokat középpontba állító sztori is voltaképp magáról az emberről szól.

[![Primordia trailer video][primordia-yt-image]][primordia-video]


## Technobabylon

![Technobabylon header][technobabylon-logo]

A kiadó legutóbbi játéka a *Technobabylon* címet viseli, ami a "legcyberpunkabb" a négy közül, ebben támaszkodnak legjobban a megszokott klisékre, ami persze nem jelenti azt, hogy unalmas vagy sablonos lenne. Minden megtalálható benne, amiért szeretjük a cyberpunkot, sötét neonszagú disztópia, gonosz nagyvállalati összeesküvés, közmegegyezésre épülő kollektív hallucináció (értsd: kibertér), mesterséges intelligenciák, androidok, és persze egy perifériára csúszott, társadalmi konszenzussal mit sem törődő főhős. Aki szereti a klasszikus cyberpunk-ot, az a Technobabylon-t imádni fogja. Az új kiadás egyébként csak átdolgozása egy régebbi három epizódos, [ingyenesen][technobabylon-episode-1] [letölthető][technobabylon-episode-2] [játéknak][technobabylon-episode-3].

A történet egy futurisztikus megapoliszban játszódik, ahol minden közszolgáltatás, valamint minden állami számítógépes rendszer teljesen központosítottan és automatizáltan, egy Central nevű mesterséges intelligencia felügyelete alatt működik. A sztori elején megismerjük a karaktereket, egy “internetfüggő” lányt, egy megkeseredett, ugyanakkor kissé megszállott nyomozót, aki sikeres génmérnöki karrierjét adta fel, hogy rendőr legyen, és fiatal társát. A nyomozás a Mindjacker fantázianevű sorozatgyilkos után folyik, aki áldozatai elméjét veszi uralma alá. A mozgalmas történet során megismerjük a karakterek múltját, ami nem meglepő módon sok meglepetéssel szolgál majd, de a végkifejletnél számomra most elmaradt a “wow effektus”.

A játék világában az internet helyét a Trance-nek nevezett virtuális valóság vette át. Üde színfolt, hogy ebben a virtuális világban is helyt kell állnunk, nem kevés fejtörő megoldásához a Trance-en belül kell tevékenykednünk: személyiséggel rendelkező programokat kell manipulálnunk, vagy akár vírussal megfertőznünk. Néhány alkalommal androidokat is át kell programoznunk, külön érdekesség, hogy egymástól függetlenül írhatjuk felül az android memóriáját, személyiségét és szerepkörét. Érdemes kipróbálni a különböző kombinációkat, már csak a vicc kedvéért is. Mindent összegezve a Technobabylon-t is nyugodt szívvel ajánlom mindenkinek, aki egy jó kalandjátékra vágyik.

[![Technobabylon trailer video][technobabylon-yt-image]][technobabylon-video]


[gemini-logo]: http://www.wadjeteyegames.com/wp-content/uploads/geminirue_slide-940x240.jpg
[gemini-yt-image]: http://img.youtube.com/vi/foZp9ToBewA/0.jpg
[gemini-video]: http://www.youtube.com/watch?v=foZp9ToBewA
[resonance-logo]: http://www.wadjeteyegames.com/wp-content/uploads/resonance_slide-940x240.jpg
[resonance-yt-image]: http://img.youtube.com/vi/FM0NbDq10GA/0.jpg
[resonance-video]: http://www.youtube.com/watch?v=FM0NbDq10GA
[primordia-logo]: http://www.wadjeteyegames.com/wp-content/uploads/primordia-slide-940x240.jpg
[primordia-yt-image]: http://img.youtube.com/vi/0YvWQi_5fsw/0.jpg
[primordia-video]: http://www.youtube.com/watch?v=0YvWQi_5fsw
[technobabylon-logo]: http://www.wadjeteyegames.com/wp-content/uploads/technobanner1-940x240.png
[technobabylon-yt-image]: http://img.youtube.com/vi/a6EdhoH3uWE/0.jpg
[technobabylon-video]: http://www.youtube.com/watch?v=a6EdhoH3uWE
[technobabylon-episode-1]: http://www.adventuregamestudio.co.uk/site/games/game/1368/
[technobabylon-episode-2]: http://www.adventuregamestudio.co.uk/site/games/game/1387/
[technobabylon-episode-3]: http://www.adventuregamestudio.co.uk/site/games/game/1418/
