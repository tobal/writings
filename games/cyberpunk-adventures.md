# Wadget Eye Games cyberpunk kalandok

A Wadget Eye Games kiadó neve ismerős lehet a kalandjátékok kedvelőinek. A **Blackwell** sorozattal robbantak be a köztudatba, ami egy misztikus, nyomozós kalandjáték sorozat volt, megkapó, retro stílusú grafikával, és a klasszikus point and click kalandjátékok hagyományait vitte tovább. Azóta egyre több hasonlóan retro stílusú, a klasszikusokra hajazó kalandjátékot adnak ki, ám ezek közt van néhány játék, amelyekben a grafikai stíluson kívül más hasonlóság is van: a cyberpunk tematika. A sort a **Gemini Rue**, egy sötét hangulatú sci-fi kezdte, amit a **Resonance** követett egy ütős összeesküvés sztorival, majd az egészen egyedi **Primordia** folytatta a sort különös, robotok által lakott világával, és legutóbb a **Technobabylon**, ami talán a "legklasszikusabb" cyberpunk a négy közül, mesterséges intelligenciával, virtuális valósággal, disztópiával, és minden egyébbel, ami elengedhetetlen hozzá. A négy játéknak sztori szinten semmi köze egymáshoz, de mindegyik játék teljesen más oldaláról közelíti meg ugyanazt a tematikát (épp ezért én magamban egy tetralógiának tekintem őket), ezért úgy gondoltam, érdemes őket együtt bemutatni.


## Gemini Rue

![Gemini Rue header][gemini-logo]

A *Gemini Rue* a cyberpunk film noir-szerű, borongós hangulatát ragadta meg mesterien. Az állandóan zuhogó esőben (film noir-ban ez alap) aA kalandjaink koszos sikátorokba és elhagyatott raktárakba vezetnek, a sötét utcákat csak néhol világítja meg a sápadt neonfény, és még a steril "kutatóintézet" megnyugatónak szánt fehér falai is inkább klasztrofób hatást keltenek. A történet során két karaktert irányítunk. Azriel Odin egy ballonkabátos, megkeseredett, kiégett ex-bérgyilkos, aki az eltűnt testvérét keresi. A másik szereplő "Delta-Six", akinek törölték az emlékeit egy incidens során, és most egy rehabilitációs klinikán bezárva tengeti napjait. A karaktereket felváltva kell irányítani a játék folyamán, ez pedig érdekes kettősséget hoz a játékmenetbe. A szokásos point and click kalandjátékoktól eltérően a Gemini Rue-t akciójelenetek is tarkítják olykor-olykor.

A játék vitathatatlanul legerősebb oldala a történet, a két karakter sorsa egészen különleges módon fonódik össze, és csak a legvégén lesz teljesen világos, hogy mi történt valójában. Épp ezért spoilerezni nem akarok, legyen elég annyi, hogy megéri végigjátszani a játékot miatta. A két sztoriszál mesterien egészíti ki egymást, és egészen meglepő összefüggésekre derül fény, persze csak apránként. Amint az egyik titokzatos esemény hátterére fényt derítünk, azonnal a helyébe lép egy másik, még furcsább talány. A fejtörők szerencsére nem frusztrálóak, nem kell pixel vadászatra vagy logikátlan rejtvények megoldására pazarolnunk az időnket, ezért a Gemini Rue-t bártan tudom ajánlani a kalandjátékokkal csak most ismerkedőknek is.

Minderre csak rátesz egy lapáttal a játék különleges atmoszférája. A környezet hanghatásai jól átadják a nyomasztó hangulatot, a lassú jazz és zongora betétek pedig csak elmélyítik a hatást. Mindent egybevéve tehát egy igen kellemes darabbal van dolgunk, ami kellemes szórakozást kínál a kalandjátékok kezdőinek és veteránjainak egyaránt.

[![Gemini Rue trailer video][gemini-yt-image]][gemini-video]


## Resonance

![Resonance header][resonance-logo]

A *Resonance* már sokkal "jelenszagúbb" világban játszódik. Négy átlagember - egy "vén róka" zsaru, egy oknyomozó hacker, egy fizikus és egy nehéz gyerekkorú (majd meglátjátok) nő - nyomoz egy misztikus haláleset kapcsán. A cselekmény középpontjában egy tömegpusztító fegyvernek is használható találmány áll, aminek során mind a négy karaktert kell egyszerre irányítanunk, mindegyik képességeit ott és akkor használva, amikor épp kell. Ennek a csavarnak köszönhetően a fejtörők is változatosabbak, a női karakter álmaiban játszódó epizódok pedig erre az élvezetes játékmenetre tesznek rá még egy lapáttal. A játék intrójából már sejthető, hogy a sztori végkifejlete eléggé ütős, úgyhogy ezt is érdemes végigtolni.

[![Resonance trailer video][resonance-yt-image]][resonance-video]


## Primordia

![Primordia header][primordia-logo]

A *Primordia* az eddigiektől teljesen eltérő díszletek közt játszódik, egy "poszthumán", robotok által uralt és lakott civilizációba kalauzol. A főhősnek, egy humanoid robotnak, és lebegő társának kell a szigorúan "robotos" problémáit megoldani, miközben a főhős múltjának (előző verzióinak) történetére is fény derül. A néhol igen mély és elgondolkodtató párbeszédekkel tűzdelt játékmenet feszültségét a lebegő robotsegéd poénjai oldják hathatósan. A Wadget Eye játékai közt ez az első, amely vallásfilozófiai témákat feszeget, ebben a robot-civilizációban ugyanis új értelmet nyer a Humanizmus: a robotok vallását értik ez alatt, aminek lényege, hogy az Embert, mint Teremtőt dicsőítik. Azt hiszem egyértelmű, hogy a játék szimbólumrendszerében mi mit hivatott jelképezni. Ahogy egy jövőben játszódó történet is tulajdonképpen a jelenről, úgy egy robotokat középpontba állító sztori is voltaképp magáról az emberről szól.

[![Primordia trailer video][primordia-yt-image]][primordia-video]


## Technobabylon

![Technobabylon header][technobabylon-logo]

A kiadó legutóbbi játéka a *Technobabylon* címet viseli, ami tulandonképpen csak átdolgozása egy régebbi három epizódos, [ingyenesen][technobabylon-episode-1] [letölthető][technobabylon-episode-2] [játéknak][technobabylon-episode-3]. A történet egy futurisztikus megapoliszban játszódik, ahol minden közszolgáltatás, és minden állami számítógépes rendszer teljesen központosítottan és automatizáltan, egy Central nevű mesterséges intelligencia felügyelete alatt működik. A sztori elején megismerjük a karaktereket, egy “internetfüggő” lányt (a játék világában az internet helyét a Trance-nek nevezett virtuális valóság vette át), és egy nyomozó párost, akik pedig egy sorozatgyilkos, a Mindjacker után nyomoznak. A mozgalmas történet során megismerjük a karakterek múltját, amik nem meglepő módon sok meglepetéssel szolgálnak majd, de a végkifejletnél számomra most elmaradt a “wow effektus”. Ettől függetlenül ezt is ajánlom mindenkinek, aki egy jó kalandjátékra vágyik.

[![Technobabylon trailer video][technobabylon-yt-image]][technobabylon-video]


[gemini-logo]: http://www.wadjeteyegames.com/wp-content/uploads/geminirue_slide-940x240.jpg
[gemini-yt-image]: http://img.youtube.com/vi/foZp9ToBewA/0.jpg
[gemini-video]: http://www.youtube.com/watch?v=foZp9ToBewA
[resonance-logo]: http://www.wadjeteyegames.com/wp-content/uploads/resonance_slide-940x240.jpg
[resonance-yt-image]: http://img.youtube.com/vi/FM0NbDq10GA/0.jpg
[resonance-video]: http://www.youtube.com/watch?v=FM0NbDq10GA
[primordia-logo]: http://www.wadjeteyegames.com/wp-content/uploads/primordia-slide-940x240.jpg
[primordia-yt-image]: http://img.youtube.com/vi/0YvWQi_5fsw/0.jpg
[primordia-video]: http://www.youtube.com/watch?v=0YvWQi_5fsw
[technobabylon-logo]: http://www.wadjeteyegames.com/wp-content/uploads/technobanner1-940x240.png
[technobabylon-yt-image]: http://img.youtube.com/vi/a6EdhoH3uWE/0.jpg
[technobabylon-video]: http://www.youtube.com/watch?v=a6EdhoH3uWE
[technobabylon-episode-1]: http://www.adventuregamestudio.co.uk/site/games/game/1368/
[technobabylon-episode-2]: http://www.adventuregamestudio.co.uk/site/games/game/1387/
[technobabylon-episode-3]: http://www.adventuregamestudio.co.uk/site/games/game/1418/
