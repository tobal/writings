3. fejezet - Alak és háttér

Van valami furcsa ebben a fejezetben, amit nem lehet szavakkal kifejezni, csak a szavak ellentéteivel. A felvezető novella, magához a fejezethez hasonlóan rövid és érdekes. Akhilleusz monológját halljuk (a címben ezért is hasonlítja Bach szólóihoz), amiről hamar kiderül, hogy egy párbeszédnek csak az egyik fele, Akhilleusz ugyanis épp telefonál, a vonal túlvégén nyilván a Teknőssel. Szavakkal kapcsolatos feladványokat adnak fel egymásnak, amikről később kiderül, hogy ugyanaz a szó a megfejtésük (TABLETTA), majd hirtelen egészen zavarossá válik az egész, amit azelőtt értettünk (a monológból elég információt kaptunk ahhoz, hogy megfejtsük, vajon mit mondhat a Teknős), most nem értjük, mert nem halljuk, mit mond a vonal végén lévő szereplő.
A fejezetben maradunk továbbra is a formális rendszereknél. A szerző először lamentál egy kicsit a tipográfiai manipulációk mibenlétén, kiemelve, hogy ezek nagyon egyszerű, gépies, "M módban elvégezhető" műveletek, mégis szinte bármit kifejezhetünk a segítségükkel. Fel is teszi a kérdést, hogy vajon hogyan tudnánk felírni a prím számokat ilyen módon. Ezután bevezet egy újabb, egyszerű rendszert, az sg-t, ami nagyon hasonló a pg-hez, azzal a különbséggel, hogy az összeadás helyett a szorzást ábrázolja.
Ezután megpróbálja "rabul ejteni" a prímszámok összetettségét egy tipográfiai szabályban, bevezeti az összetett számokat, amik mindig két egynél nagyobb szám szorzataként állnak elő. Azonban itt is figyelmeztet a formalitás szabályára, aminek a lényege, hogy álljunk ellen annak a késztetésünknek, hogy a pusztán tipográfiai szimbólumok mögé absztrakt jelentést gondoljunk (pl. a kötőjel sztringek mögé számokat). Ez az alapvető dolog, ami megakadályozza az M-mód és I-mód összekeverését.
Az összetett számok formalizálása után a prímszámokat látszólag egyszerű előállítani, hiszen mondhatjuk, hogy minden olyan szám, ami nem összetett, az prím. Ám azt, hogy egy szám összetett-e, nem lehet tipográfiai műveletekkel bebizonyítani, csak akkor ha kilépünk a rendszerből (ahogyan az MU esetében is), amihez viszont már I-mód kell. Ez kicsit összecseng a P-NP problémával: egy már meglévő megoldást gyorsan tudunk ellenőrizni, de a megoldás kiszámításának az időigénye nem látható előre.


